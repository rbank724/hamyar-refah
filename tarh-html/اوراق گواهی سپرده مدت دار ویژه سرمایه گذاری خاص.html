
    <p><strong><span dir="rtl">اوراق گواهی سپرده مدت دار ویژه سرمایه گذاری خاص</span></strong></p>
<p><span dir="rtl">یکی از ابزارهای تجهیز منابع بر مبنای سرمایه گذاری مشتریان، روشی است که بر اساس آن بانک ها و موسسات مالی با شناسایی و انتخاب اشخاص حقوقی و به منظور راه اندازی و یا توسعه و تکمیل طرح های سودآور تولیدی و همچنین سرمایه در گردش مورد نظر آن ها به جمع آوری وجوه سرگردان اقدام می کنند. در این روش بانک ها و موسسات مالی با پذیرش نقش وکیل یا واسطه پولی و مالی، ضمن تضمین حداقل سود مورد انتظار سپرده گذاران، بر نحوه مصرف وجوه یادشده بر مبنای قوانین تصریح شده در عملیات بانکداری اسلامی بدون ربا، نظارت می کنند. در این گونه سپرده گذاری ها مبلغ کل پروژه، مبلغ آورده شرکت برای پروژه، سهم الشرکه شرکت از پروژه، مبلغ انتشار، مدت انتشار، نرخ سود علی الحساب، دوره زمانی پرداخت سود و نرخ بازخرید پیشنهاد و بانک نیز بر اساس بررسی های فنی، مالی و اقتصادی طرح های مورد نظر، نسبت به تأیید یا رد طرح پیشنهادی اقدام می کند. در صورت تأیید طرح، بانک بابت تضمین بازپرداخت اصل و سود سپرده های تودیعی پشتوانه و وثایق لازم را از متقاضیان گواهی سپرده سرمایه گذاری دریافت می کند</span>.</p>
<p><strong><span dir="rtl">سپرده مدت دار ویژه سرمایه گذاری خاص</span></strong></p>
<p><span dir="rtl">نوعی سپرده است که موسسه اعتباری به‌منظور تجهیز منابع برای تامین مالی طرح‌ های سودآور تولیدی در قالب سرمایه ثابت و یا سرمایه در گردش افتتاح می‌نماید</span>.</p>
<p><span dir="rtl">این سپرده است که موسسات اعتباری از طریق فروش گواهی، افتتاح می نمایند و منابع حاصل از این گواهی سپرده ها را در اختیار تسهیلات گیرندگان جهت تامین مالی طرح خاصی که قبلا توجیه پذیری آن برای بانک محرز شده است، قرار می دهند. در این روش، موسسات اعتباری ضمن پذیرش نقش وکیل یا واسطه پولی و مالی، نقش ضامن بازپرداخت اصل و پرداخت سود علی الحساب گواهی مذکور به سرمایه گذاران (سپرده گذاران) را نیز بر عهده دارند. این روش تامین مالی، بدون خلق نقدینگی موجب تامین مالی طرح های تولیدی گردیده که این موضوع موجب می شود بدون ایجاد تورم، رشد و رونق تولید به طرز مناسبی فراهم شود</span>.</p>
<p><strong><span dir="rtl">گواهی سپرده مدت دار ویژه سرمایه گذاری (خاص)</span></strong></p>
<p><span dir="rtl">بانکها و موسسات اعتباری در ازای افتتاح سپرده مدت دار ویژه سرمایه گذاری (خاص) برای متقاضیان "گواهی سپرده مدت دار ویژه سرمایه گذاری (خاص)" صادر می نمایند. این نوع گواهی سپرده برای تامین سرمایه ثابت و سرمایه در گردش بنگاه های تولیدی قابل استفاده است. سررسید گواهی سپرده خاص بابت تامین سرمایه در گردش بنگاه ها، حداکثر یک سال و بابت تامین سرمایه ثابت بنگاه ها بر اساس طرح توجیحی ارائه شده می باشد.</span></p>
<p><strong><span dir="rtl">ویژگی های گواهی سپرده مدت دار ویژه سرمایه گذاری (خاص)</span></strong></p>
<p><span dir="rtl">گواهی سپرده مدت دار ویژه سرمایه گذاری خاص دارای سه رکن، سپرده گذار (خریدار گواهی سپرده)، بانک و تسهیلات گیرنده می باشد. این گواهی با نام، قابل بازخرید قبل از سررسید، غیر قابل انتقال در بازار پول و دارای مواعد سود علی‌الحساب مشخص می باشد</span>.</p>
<p><strong><span dir="rtl">گواهی سپرده مدت دار ویژه سرمایه گذاری (خاص) چه مزایایی دارد؟</span></strong></p>
<ul>
<li><p><span dir="rtl">سرعت و سهولت در تامین مالی با توجه به عدم نیاز به ارکان بازار سرمایه</span></p></li>
<li><p><span dir="rtl">امکان تامین مالی طرح ‌های ناتمام و نیمه کاره به صورت بلند مدت</span></p></li>
<li><p><span dir="rtl">امکان بهره گیری از سرمایه های خرد در جهت تجهیز منابع بابت انواع طرح ‌های تولیدی سودآور</span></p></li>
<li><p><span dir="rtl">تامین مالی مشتریان بدون نیاز به ایجاد میانگین حساب</span></p></li>
<li><p><span dir="rtl">تسویه اصل مبلغ گواهی سپرده در سررسید پایانی</span></p></li>
<li><p><span dir="rtl">پرداخت سود اوراق بصورت ادواری در حین دوره و بازپرداخت اصل مبلغ در سررسید بوده که موجب می شود تامین مالی با کمترین هزینه ممکن بابت بنگاه های تولیدی، صورت پذیرد</span>.</p></li>
</ul>
<p><strong><br />
<span dir="rtl">انتشار گواهی سپرده مدت دار ویژه سرمایه گذاری (خاص) به چه صورت است؟</span></strong></p>
<p><span dir="rtl">گواهی سپرده مذکور در قالب دو نوع سپرده مرابحه‌ای و مشارکتی قابل تعریف است</span>.</p>
<p><strong><span dir="rtl">سپرده های مرابحه ای</span>:</strong></p>
<ul>
<li><p><span dir="rtl">سپرده ای که به منظور تامین مالی سرمایه در گردش طرح سودآور تولیدی توسط موسسه اعتباری به صورت حداکثر یک ساله برای سپرده گذار افتتاح می شود و در قالب قرارداد تسهیلات مرابحه ای متناظر با سررسید سپرده افتتاح شده در اختیار تسهیلات گیرنده قرار می گیرد</span>.</p></li>
</ul>
<p><strong><span dir="rtl">سپرده های مشارکتی</span>:</strong></p>
<ul>
<li><p><span dir="rtl">سپرده ای که به منظور تامین مالی سرمایه ثابت طرح سودآور تولیدی توسط موسسه اعتباری با سررسیدهای مختلف برای سپرده گذار افتتاح می شود و در قالب قرارداد تسهیلات مشارکتی متناظر با سررسید سپرده افتتاح شده در اختیار تسهیلات گیرنده قرار می گیرد</span></p></li>
</ul>
<p><span dir="rtl">نرخ سود گواهی سپرده مرابحه ای توسط بانک مرکزی تعیین می شود. نرخ سود علی الحساب گواهی سپرده مشارکتی توسط بانک مرکزی و نرخ سود قطعی آن، پس از اتمام موضوع مشارکت و بر مبنای محاسبه سود و زیان واقعی آن تعیین می شود</span>.</p>
<p><strong><br />
<span dir="rtl">نرخ سود تسهیلات اعطایی از محل گواهی سپرده به تسهیلات گیرنده چقدر است؟</span></strong></p>
<p><span dir="rtl">معادل با نرخ سود گواهی سپرده حسب مورد مشارکتی به صورت علی الحساب یا مرابحه ای است</span>.</p>
<p><strong><br />
<span dir="rtl">نرخ سود گواهی سپرده مدت دار ویژه سرمایه گذاری (خاص) چقدر است؟</span></strong></p>
<p><span dir="rtl">گواهی سپرده، از نوع اوراق بدهی با بازده انتظاری می‌باشد که نرخ سود علی‌الحساب و نرخ بازخرید قبل از سررسید توسط بانک مرکزی ج.ا.ا تعیین می‌گردد. و در حال حاضر نرخ سود گواهی سپرده ۲۵% است</span>.</p>
<p><strong><span dir="rtl">شرایط طرح مورد تقاضا برای انتشار گواهی سپرده مدت دار ویژه سرمایه گذاری (خاص) به چه صورت است؟</span></strong></p>
<p><span dir="rtl">این گواهی مطابق با آخرین دستورالعمل صادره از سمت بانک مرکزی ج.ا.ا، جهت تامین مالی سرمایه در گردش و سرمایه ثابت طرح های تولیدی سود آور مورد استفاده قرار می گیرد. انواع طرح های ایجادی، توسعه ای، نوسازی/ تکمیل قابلیت تامین مالی از طریق ابزار موصوف را دارند. تامین مالی طرح تسهیلات گیرندگان از طریق ابزار گواهی سپرده خاص، منوط به صدور مجوز انتشار گواهی سپرده توسط بانک مرکزی ج.ا.ا می باشد</span>.</p>
<p><strong><span dir="rtl">مدارک موردنیاز برای تسهیلات گیرندگان در انتشار گواهی سپرده مدت دار ویژه سرمایه گذاری (خاص) چیست؟</span></strong></p>
<ul>
<li><p><span dir="rtl">ارائه گزارش توجیهی از ابعاد مالی، فنی و اقتصادی طرح موضوع انتشار با لحاظ پرداخت هزینه های تبلیغات از محل منابع داخلی خود و رعایت ضوابط و مقررات جاری بانک</span></p></li>
<li><p><span dir="rtl">ارائه سایر مدارک و مستندات لازم همچون صورتهای مالی حسابرسی شده، اسناد مثبته جهت وجود طرح و غیره</span></p></li>
<li><p><span dir="rtl">ارسال گزارشات دوره ای حاوی اطلاعات مالی و وضعیت اجرایی طرح، هر ۶ ماه یک بار به بانک</span></p></li>
<li><p><span dir="rtl">تهیه و تنظیم گزارش محاسبه سود قطعی حداکثر ۵ ماه پس از سررسید گواهی سپرده خاص</span></p></li>
<li><p><span dir="rtl">پرداخت سودهای اداوری گواهی سپرده خاص، سود قطعی و دیگر هزینه های مرتبط</span></p></li>
</ul>
